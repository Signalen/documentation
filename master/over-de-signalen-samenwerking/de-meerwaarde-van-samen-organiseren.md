---
icon: heart
---

# De meerwaarde van Samen Organiseren

Het proces voor het melden en afhandelen van meldingen in de openbare ruimte is voor alle gemeenten in sterke mate gelijk. Toch steekt elke gemeente om de paar jaar weer veel geld en energie in het opnieuw aanbesteden van de software. Dat kan effectiever en efficiënter door samen op te trekken en inspanningen en kosten te delen. Of nog beter, door de marktomstandigheden te veranderen.   &#x20;

In het bestaande marktmodel zijn de marktpartijen eigenaar van de software. En zijn we afhankelijk van leveranciers voor vernieuwing en integratie met systemen van bijvoorbeeld aannemers of handhaving. Elke leverancier moet zelf investeren in de ontwikkeling van zijn systeem, en wil daarnaast ook nog winst maken. Wij betalen als gemeenten dus voor het elke keer opnieuw bedenken, ontwikkelen, testen en in productie zetten van vrijwel dezelfde functionaliteit door de verschillende leveranciers. &#x20;

Met het samen oppakken van Signalen verandert het marktmodel. Signalen wordt als open source ontwikkeld en is voor iedereen vrij te gebruiken. Een ‘community’ zorgt voor de doorontwikkeling en het oplossen van problemen. We betalen niet langer individueel voor softwarelicenties, maar investeren als community in publieke software. Waarbij we samen met de markt werken aan een (nieuw) businessmodel, waarin winstmaximalisatie niet meer het primaire doel is. &#x20;

De ontwikkeling van Signalen gebeurt agile en iteratief en op basis van ‘common ground’ componenten. Waarbij we het werk aan de verschillende bouwblokken kunnen verdelen over leden van de community. Daardoor kunnen we beter en sneller inspelen op veranderende maatschappelijke opgaven en komt nieuwe functionaliteit beschikbaar voor iedereen. &#x20;

Omdat we als samenwerkende gemeenten initiatiefnemer zijn van Signalen voeren we samen regie op de koers die we inzetten. De ‘common ground’ en ‘open tenzij’ principes uit de Wet open overheid zijn daarbij onze uitgangspunten om een betere, efficiëntere en transparantere informatievoorziening te realiseren, waarmee de gemeentelijke dienstverlening verbetert. &#x20;

We zorgen ervoor dat elke gemeente laagdrempelig gebruik kan maken van Signalen. Dit door te zorgen dat de gemeenten die Signalen in hun eigen omgeving willen beheren, eenvoudig toegang hebben tot de daarvoor nodige code, documentatie etc. En de gemeenten die dit niet kunnen, hebben eenvoudig toegang tot meerdere marktpartijen die Signalen voor hen kunnen beheren op basis van heldere en gunstige afspraken. &#x20;

Vanuit de community zijn we al samen opgetrokken richting een leverancier van een veelgebruikte (aan Signalen gekoppelde) applicatie. Deze werkwijze willen we uitbreiden naar andere toepassingen die een relatie hebben met meldingen openbare ruimte. Om op die manier de afhandeling van meldingen binnen gemeenten en tussen de gemeente en partners verder te verbeteren. En om financiële voordelen te realiseren voor de deelnemende gemeenten, omdat de inspanning voor de verwerking van de meldingen tussen applicaties vermindert. &#x20;

Tenslotte leert de ervaring van de afgelopen jaren dat de samenwerking binnen de community ook van toegevoegde waarde is voor zaken die direct verband houden met de behandeling van meldingen. Voorbeelden zijn het delen van informatie, kennis en ervaring over door deelnemende gemeenten uitgevoerde onderzoeken en gebruikerstesten, managementinformatie en leertrajecten voor behandelaars en (team)managers. &#x20;
